# REVA
This repository is Licensed under the EUPL-1.2-or-later.

## Broncode en documentatie pilot Registratie Eerste Verblijfadres (REVA)

De gepubliceerde bestanden bevatten de broncode van software die werd ontwikkeld voor de pilot REVA, aangevuld met documentatie.

Wat is REVA en waarom is de pilot gestopt?
Met de pilot REVA, in 2014 gestart na overleg tussen de ministeries van BZK en SZW en gemeenten, werd beoogd door het registreren van het eerste verblijfadres van arbeidsmigranten bij te dragen aan: 
* Een beter dekkende registratie van EU-arbeidsmigranten.
* Bouw- en Woningtoezicht-handhaving (controle op overbewoning).
* Betere risico-analyse voor adresonderzoeken.
* Het kunnen attenderen van niet-ingezetenen op tijdige registratie in de BRP zodra men ingezetene wordt.

Tijdens de pilot REVA werden eerste verblijfadressen van arbeidsmigranten geregistreerd in een centrale databank. Dit gebeurde bij gemeenteloketten die verantwoordelijk zijn voor de registratie van niet-ingezetenen in de Basisregistratie Personen (BRP, RNI-loketgemeenten), los van de Basisregistratie Personen. 

## Toelichting BRP – RNI - REVA
De BRP bevat persoonsgegevens van zowel ingezetenen als niet-ingezetenen. 'Niet-ingezetenen' zijn onder andere mensen die niet of korter dan vier maanden in Nederland (verwachten te) wonen en een relatie hebben met de Nederlandse overheid, zoals: grensarbeiders, naar het buitenland geëmigreerden en dus ook tijdelijk in Nederland verblijvende arbeidsmigranten. Sinds 6 januari 2014 kunnen zij zich inschrijven in de BRP, als niet-ingezetene (onderdeel RNI) bij het loket van 19 gemeenten in Nederland.

In de RNI wordt het woonadres in het thuisland geregistreerd en niet het verblijfadres in Nederland. In Bestuurlijke Overleggen over EU-arbeidsmigratie gaven gemeenten aan inzicht te willen in het eerste verblijfadres van niet-ingezetenen om te weten wie in de gemeente resideert, ook al is dit voor een korte periode. Om het eerste verblijfadres te registreren realiseerde ICTU, in opdracht van het Ministerie van Binnenlandse Zaken en Koninkrijksrelaties (BZK), de voorziening REVA: Registratie Eerste Verblijf Adres. Tijdens het eerste contactmoment tussen een EU-arbeidsmigrant en de Nederlandse overheid bij het RNI-loket, legden gemeenten in REVA het eerste verblijfadres vast.

ICTU zorgde tijdens de pilot voor het beheer van de voorzieningen.

Alle Nederlandse gemeenten konden gebruik maken van de gegevens uit REVA. Gemeenten konden een account aanvragen voor de applicatie REVA om verblijfadressen in te zien. Op 1 mei 2018 waren zo’n 60 gemeenten aangesloten op de applicatie REVA. Nog enkele tientallen gemeenten sloten zich aan voor het definitief stopzetten van de pilot, deels naar aanleiding van berichtgeving van het ministerie dat eind 2019 de laatste kans was om gegevens te downloaden.

## Afronding pilot en borging gegevens

In 2018 is in opdracht van het ministerie van BZK een onderzoek uitgevoerd waarbij aan deelnemende gemeenten is gevraagd naar nut, noodzaak en impact van de pilot REVA. Het onderzoeksrapport is te vinden op rijksoverheid.nl: https://www.rijksoverheid.nl/documenten/rapporten/2019/06/13/onderzoek-reva. Mede op basis van de bevindingen werd besloten om de pilot REVA te beëindigen per 1 juli 2019. 

Alle gemeenten ontvingen hierover in juni 2019 een brief. De beëindiging van de REVA-voorziening vond fasegewijs plaats. De registratie werd op 1 juli stopgezet, het raadplegen en downloaden van de registraties was mogelijk tot 1 november 2019. 

De broncode en bijbehorende documentatie werd begin 2020 beschikbaar gesteld voor hergebruik en ten behoeve van transparantie met betrekking tot de pilot.

De centraal opgeslagen gegevens uit REVA zijn begin 2020 vernietigd.


This repository is Licensed under the EUPL-1.2-or-later.
